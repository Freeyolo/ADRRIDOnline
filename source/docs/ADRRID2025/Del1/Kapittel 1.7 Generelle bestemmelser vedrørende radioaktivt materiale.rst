Kapittel 1.7 Generelle bestemmelser vedrørende radioaktivt materiale
--------------------------------------------------------------------

1.7.1 Omfang og anvendelse
^^^^^^^^^^^^^^^^^^^^^^^^^^

**ANM 1:** I tilfelle av en nukleær eller radiologisk nødsituasjon under
transport av radioaktivt materiale, skal prosedyrene som er etablert av
relevante nasjonale og/eller internasjonale myndigheter og
organisasjoner følges for å beskytte mennesker, eiendom og miljøet.
Dette inkluderer ordninger for beredskap og respons etablert i henhold
til nasjonale og/eller internasjonale krav og, på en konsekvent og
samordnet måte, mot de nasjonale/internasjonale beredskapssystemene.
Gjeldende retningslinjer for slike bestemmelser er beskrevet i:
*«Planning and Preparing for Emergency Response to Transport Accidents
Involving Radioactive Material», Safety Standard Series No. TS-G-1.2
(ST-3), IAEA, Vienna (2002)»*.

**ANM 2:** Ordningene for beredskap og respons skal være basert på en
gradert tilnærming og ta hensyn til de identifiserte farene og deres
potensiale konsekvenser, inkludert dannelsen av andre farlige stoffer
som kan resultere fra en reaksjon mellom innholdet i en forsendelse og
omgivelsene i tilfelle av en nukleær eller radiologisk nødsituasjon.
Veiledning for etableringen av slike ordninger finnes i *«Preparedness
and Response for a Nuclear or Radiological Emergency», IAEA Safety
Standards Series No. GSR Part 7, IAEA, Vienna (2015); «Criteria for Use
in Preparedness and Response for a Nuclear or Radiological Emergency»,
IAEA Safety Standards Series No. GSG-2, IAEA, Vienna (2011);
«Arrangements for Preparedness for a Nuclear or Radiological Emergency»,
IAEA Safety Standards Series No. GS-G-2.1, IAEA, Vienna (2007), and
«Arrangements for the Termination of a Nuclear or Radiological
Emergency», IAEA Safety Standards Series No. GSG-11, IAEA, Vienna
(2018).*

1.7.1.1

ADR/RID har etablert sikkerhetsstandarder som gir kontroll på et
akseptabelt nivå med hensyn til de farer som stråling, kritikalitet og
varmeutvikling utsetter mennesker, materielle verdier og miljøet for i
forbindelse med transport av radioaktivt materiale. ADR/RID er basert på
2018 utgaven av *IAEA «Regulations for the Safe Transport of Radioactive
material».* Veiledningsmateriell finnes i *«Advisory Material for the
IAEA Regulations for the Safe Transport of Radioactive Material»* (2018
utgaven), *IAEA Safety Standards Series No. SSG-26 (Rev. 1),* IAEA, Wien
(2019).

1.7.1.2

Hensikten med ADR/RID er å etablere krav som skal oppfylles for å oppnå
sikkerhet og å beskytte mennesker, eiendeler og miljøet fra skadelige
virkninger av ioniserende stråling under transporten av radioaktivt
materiale. Denne beskyttelsen oppnås ved å stille krav med hensyn til:

a) Inneslutning av det radioaktive innhold;

b) Kontroll med utvendig doserate;

c) Forebyggelse av kritikalitet; og

d) Forebyggelse av skade som følge av varme.

Disse kravene oppnås for det første ved å gradere mengdebegrensningene
for kolli og kjøretøyer/vogner og kravspesifikasjonene for
emballasjekonstruksjon i forhold til den fare det radioaktive innholdet
representerer. For det andre oppnås kravene ved å innføre betingelser
for kolli med hensyn til konstruksjon og anvendelse og til vedlikehold
av emballasje, inklusive at det tas hensyn til arten av radioaktivt
innhold. For det tredje oppnås disse ved at det kreves administrativ
kontroll, inklusive godkjenning fra vedkommende myndighet når det er
påkrevet. Til slutt oppnås ytterligere beskyttelse ved å innføre
ordninger for planlegging og forberedelse av krisehåndtering for å
beskytte mennesker, eiendom og miljø.

1.7.1.3

ADR/RID får anvendelse på transport av radioaktivt materiale, inklusive
transport som skjer i tilknytning til bruken av det radioaktive
materialet. Transport omfatter alle operasjoner og forhold knyttet til
og involvert i forflytning av radioaktivt materiale, inklusive
konstruksjon, produksjon, vedlikehold og reparasjon av emballasje samt
klargjøring, ekspedisjon, lasting, forsendelse inklusive mellomlagring
underveis, lossing og mottak av last med radioaktivt materiale og kolli
på det endelige bestemmelsesstedet. For kravene til ytelse i ADR/RID er
det brukt en trinnvis tilnærmingsmåte som er karakterisert ved tre
generelle grader av alvorlighet:

a) Rutinemessige transportforhold (ingen uforutsette hendelser);

b) Normale transportforhold (mindre uhell);

c) Ulykkespregede transportforhold.

1.7.1.4

Bestemmelsene som er nedfelt i ADR/RID gjelder ikke for noe av det
følgende:

a) Radioaktivt materiale som er en integrert del av transportmidlet;

b) Radioaktivt materiale som forflyttes innenfor en virksomhet og er
underlagt forsvarlige sikkerhetsbestemmelser som gjelder innen
virksomheten, og forflytningen ikke berører offentlig veg eller
jernbane;

c) Radioaktivt materiale som er inntransplantert i person eller levende
dyr for diagnose eller behandling;

d) Radioaktivt materiale i eller på en person som skal transporteres for
medisinsk behandling på grunn av at personen har blitt utsatt for
tilfeldig eller forsettlig inntak av radioaktivt materiale eller
forurensning;

e) Radioaktivt materiale i forbrukerprodukter, som er godkjent i henhold
til gjeldende bestemmelser, etter at de er solgt til den endelige
forbruker;

f) Naturlig materiale og malm, som inneholder naturlig forekommende
radionuklider (som kan ha blitt prosessert), forutsatt at
aktivitetskonsentrasjonen til materialet ikke overstiger 10 ganger de
verdiene som spesifiseres i tabell 2.2.7.2.2.1, eller kalkulert i
henhold til 2.2.7.2.2.2 (a) og 2.2.7.2.2.3 til 2.2.7.2.2.6. For naturlig
materiale og malm som inneholder naturlig forekommende radionuklider som
ikke er i sekulær likevekt skal kalkulasjonen av
aktivitetskonsentrasjonen utføres i henhold til 2.2.7.2.2.4;

g) Ikke-radioaktive faste gjenstander, der radioaktive stoffer ikke
forekommer på noen overflate i mengder som overstiger den grense som er
gitt i definisjonen av «forurensning» i 2.2.7.1.2

1.7.1.5 Spesielle bestemmelser for transport av unntakskolli

1.7.1.5.1

Unntakskolli som kan inneholde radioaktivt materiale i begrenset mengde,
instrumenter, tilvirkede artikler eller tomme emballasjer som
spesifisert i 2.2.7.2.4.1, skal være underlagt kun disse følgende
bestemmelsene i del 5 til 7:

a) De relevante bestemmelsene spesifisert i 5.1.2.1, 5.1.3.2, 5.1.5.2.2,
5.1.5.2.3, 5.1.5.4, 5.2.1.10, 5.4.1.2.5.1 f) i) og ii), 5.4.1.2.5.1 i),
7.5.11 CV 33 (3.1), (4.3), (5.1 til 5.4) og (6); og

b) Kravene for unntakskolli som er spesifisert i 6.4.4.

Bortsett fra når det radioaktive materialet er i besittelse av andre
farlige egenskaper og må klassifiseres i en annen klasse enn klasse 7 i
henhold til spesiell bestemmelse 290 eller 369 i kapittel 3.3, og hvor
bestemmelsene i (a) og (b) over kun gjelder dersom relevante, og i
tillegg til, de som relaterer til hovedklassen.

1.7.1.5.2

Unntakskolli er underlagt relevante bestemmelser i alle de øvrige deler
av ADR/RID.

1.7.2 Strålevernprogram
^^^^^^^^^^^^^^^^^^^^^^^

1.7.2.1

Transport av radioaktivt materiale skal skje under et strålevernprogram
bestående av systematiske ordninger som tar sikte på at stråleverntiltak
må bli gitt betryggende oppmerksomhet.

1.7.2.2

Personer skal ikke utsettes for doser som overstiger de relevante
grenseverdier. Vern og sikkerhet skal være på optimalt nivå for at
størrelsen på individuelle doser, antall eksponerte personer og
sannsynligheten for å bli utsatt for stråling skal være så lave som det
med rimelighet kan oppnås når det tas hensyn til økonomiske og sosiale
faktorer, under forutsetning av at de individuelle dosene er underlagt
slike begrensninger. Det skal være en strukturert og systematisk
tilnærming, og det skal legges vekt på grensesnittet mellom transport og
andre aktiviteter.

1.7.2.3

Arten og omfanget av de tiltak som programmet gjør bruk av, skal stå i
forhold til hvor stor strålebelastningen er og sannsynligheten for å bli
utsatt for den. Programmet skal inneholde kravene i 1.7.2.2, 1.7.2.4,
1.7.2.5 og 7.5.11 CV33 (1.1). Dokumentasjon for programmet skal
fremlegges for kontroll på anmodning fra vedkommende myndighet.

1.7.2.4

For yrkesrelatert eksponering som følge av transportvirksomhet hvor den
antatte effektive dose enten:

a) sannsynligvis er mellom 1 mSv og 6 mSv i løpet av ett år, skal det
være et program for anslått dosering basert på overvåking av
arbeidsplassen eller individuell overvåking; eller

b) sannsynligvis overstiger 6 mSv i løpet av ett år, skal det være
individuell overvåking.

Når det foretas overvåking av arbeidsplassen eller individuell
overvåking, skal det føres tilfredsstillende journal.

**ANM:** For yrkesrelatert eksponering som følge av transportvirksomhet
hvor den antatte effektive dose sannsynligvis ikke overstiger 1 mSv i
løpet av ett år, er det ikke krav om et program for anslått dosering
basert på overvåking av arbeidsplassen, individuell overvåking eller
føring av personlig journal;

1.7.2.5

Personell (se 7.5.11, CV 33 ANM 3) skal være hensiktsmessig opplært om
strålingsbeskyttelse inkludert forholdsregler for å begrense deres
yrkesmessige eksponering og eksponering av andre mennesker som kan bli
påvirket av deres handlinger.

1.7.3 Styringssystem
^^^^^^^^^^^^^^^^^^^^

Ett styringssystem basert på internasjonale, nasjonale eller andre
standarder som er akseptable for den vedkommende myndigheten skal være
etablert og implementert for alle aktiviteter innenfor virkeområdet til
ADR/RID, som identifisert i 1.7.1.3, for å sikre oppfyllelse av de
relevante bestemmelsene i ADR/RID. Attestering på at spesifikasjonen for
konstruksjon har blitt implementert fullt ut, skal være tilgjengelig for
den vedkommende myndigheten. Tilvirker, avsender eller bruker skal være
forberedt på:

a) å tilrettelegge fasiliteter for inspeksjon ved tilvirkning og bruk;
og

b) å demonstrere overholdelse av ADR/RID for den vedkommende
myndigheten.

Når vedkommende myndigheters godkjenning er påkrevet, skal slike
godkjenninger ta i betraktning og være betinget av hensiktsmessigheten
til styringssystemet.

1.7.4 Særordning
^^^^^^^^^^^^^^^^

1.7.4.1

Særordning er betingelser som er godkjent av vedkommende myndighet og
som gjør det mulig å transportere sendinger med radioaktivt materiale
som ikke oppfyller ADR/RID-krav gjeldende for radio-aktivt materiale.

**ANM:** Særordning betraktes ikke som midlertidig avvik i henhold til
1.5.1.

1.7.4.2

Forsendelser som ikke er mulig å bringe i samsvar med alle bestemmelsene
for radioaktivt materiale, får ikke transporteres bortsett fra under
særordning. Forutsatt at vedkommende myndighet finner at samsvar med
bestemmelsene for radioaktivt materiale i ADR/RID ikke lar seg praktisk
gjennomføre, og at det kan vises at den nødvendige sikkerhetsstandard
som ADR/RID har etablert, er ivaretatt gjennom alternative tiltak til de
øvrige bestemmelsene i ADR/RID, kan vedkommende myndighet gi tillatelse
til transport under særordning for en enkelt sending eller en planlagt
serie på flere forsendelser. Det totale sikkerhetsnivå under transporten
skal minst svare til nivået dersom alle relevante krav i ADR/RID hadde
vært oppfylt. For internasjonale sendinger av denne typen kreves
multilateral godkjenning.

1.7.5 Radioaktivt materiale som har andre farlige egenskaper
^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^

I tillegg til radioaktive og spaltbare egenskaper skal det ved
dokumentasjon, emballering, bruk av faresedler, merking, stuing,
atskillelse og transport også tas hensyn til eventuell tilleggsfare hos
kolliets innhold, som eksplosivitet, brannfare, evne til selvantennelse,
kjemisk giftighet og etsevirkning, slik at alle relevante bestemmelser
om farlig gods i ADR/RID blir fulgt.

1.7.6 Brudd på bestemmelsene
^^^^^^^^^^^^^^^^^^^^^^^^^^^^

1.7.6.1

I tilfelle overskridelse av enhver verdi i ADR/RID gjeldende for
doserate eller forurensning,

a) Skal avsender, transportør, mottaker og enhver virksomhet som er
involvert under transporten og som kan bli påvirket, som hensiktsmessig,
bli informert om overskridelsen av:

i. transportøren dersom overskridelsen oppdages under transporten; eller

ii. mottaker når overskridelsen først oppdages ved ankomst;

b) Den det angår av avsender, transportør eller mottaker skal:

i. øyeblikkelig iverksette nødvendige tiltak for å begrense
konsekvensene av overskridelsen;

ii. undersøke overskridelsen og dens årsak, omstendigheter og
konsekvenser;

iii. gjennomføre nødvendige tiltak for å fjerne årsakene og
omstendighetene som ledet til overskridelsen og sørge for å hindre
gjentagelse av årsaker og forhold lignende de som førte til
overskridelsen; og

iv. informere vedkommende myndighet(er) om årsaken til overskridelsen og
de korrigerende og forebyggende tiltak som er eller vil bli gjennomført;

c) informasjon om overskridelsen skal gis til avsender og vedkommende
myndighet(er) så snart som praktisk mulig. Dette skal dog gjøres
øyeblikkelig dersom det har oppstått eller er i ferd med å oppstå en
nødsituasjon med tanke på stråling.