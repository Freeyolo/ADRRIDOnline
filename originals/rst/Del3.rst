[start tittel][start del]

Del 3

Liste over farlig gods, spesielle bestemmelser og unntak relatert til
begrensede og unntatte mengder

[start kap]

Kapittel 3.1

Generelt

3.1.1 Innledning

I tillegg til de bestemmelsene som er vist til eller gitt i tabellene i
denne delen, gjelder de alminnelige bestemmelsene i de enkelte deler og
kapitler. Disse alminnelige bestemmelser er ikke gitt i tabellene. Når
en alminnelig bestemmelse står i motsetning til en spesiell bestemmelse,
skal den spesielle bestemmelsen gjelde.

3.1.2 Varenavn

**ANM:** For varenavn til bruk ved transport av prøver, se 2.1.4.1.

3.1.2.1

Varenavnet skal være den betegnelsen som står med store bokstaver i
tabell A i kapittel 3.2 som mest nøyaktig beskriver godset (med tillegg
av eventuelle tall, greske bokstaver, ‘sec’, ‘tert’ eller bokstavene m,
n, o eller p når de utgjør en integrert del av navnet). Et alternativt
varenavn kan vises i parentes etter varenavnet, f.eks. ETANOL
(ETYLALKOHOL). Deler av en posisjon som står med små bokstaver behøver
ikke å betraktes som del av varenavnet.

3.1.2.2

Når en kombinasjon av flere forskjellige varenavn er oppført under et
enkelt UN nummer, og disse er adskilt av «eller» med små bokstaver,
eller med kommaer som skilletegn, skal bare det mest passende angis i
transportdokumentet og emballasjemerkingen.

Eksempler som viser valg av varenavn for slike posisjoner er:

a) UN 1057 LIGHTER eller LIGHTER REFILLER Varenavnet er det som passer
best av følgende mulige kombinasjoner:

LIGHTERE

LIGHTER REFILLER;

b) UN 2793 JERNHOLDIG METALLSPON i selvopphetende form skal som varenavn
hete JERNHOLDIG METALLSPON.

3.1.2.3

Varenavnet kan stå i entall eller flertall etter som det passer.
Dessuten er rekkefølgen for beskrivende ord som inngår i varenavnet,
valgfri i dokumentasjon eller merker på kolli. For eksempel kan
«Dimetylaminløsning» alternativt vises som «Løsning av dimetylamin».
Handelsnavn eller militære betegnelser som består av varenavnet supplert
med ytterligere beskrivende tekst, får benyttes for gods av klasse 1.

3.1.2.4

Mange stoffer har en posisjon både for dets faste og flytende form (se
definisjon for fast og flytende i 1.2.1) eller for fast form og løsning.
Disse er gitt separate UN nr. som ikke nødvendigvis er plassert ved
siden av hverandre [1]_.

3.1.2.5

Med mindre det allerede står med store bokstaver som del av navnet i
tabell A i kapittel 3.2, skal beskrivelsen «SMELTET» tilføyes som del av
varenavnet når et stoff som er fast stoff i henhold til definisjonen i
1.2.1, leveres for transport i smeltet tilstand (f.eks. ALKYLFENOL I
FAST FORM, N.O.S., SMELTET).

3.1.2.6

Med unntak for selvreaktive stoffer og organiske peroksider, eller når
det allerede er oppført med store bokstaver under navnet oppført i
kolonne (2) i Tabell A i kapittel 3.2, skal ordet «STABILISERT» legges
til i varenavnet for stoffer som ville ha vært forbudt transportert uten
stabilisering i henhold til 2.2.x.2 på grunn av stoffets tilbøyelighet
til farlige reaksjoner under forhold som normalt vil kunne oppstå under
transporten (f.eks. «GIFTIG VÆSKE, ORGANISK, N.O.S., STABILISERT»).

Når temperaturkontroll benyttes som stabilisering av slike stoffer for å
unngå farlige trykkoppbygging, eller utvikling av utilbørlig varme,
eller når kjemisk stabilisering blir brukt sammen med
temperaturkontroll, gjelder følgende:

a) ADR: For væsker og faste stoffer hvor SAPT [2]_ (beregnet med eller
uten inhibitor, når kjemisk stabilisering blir anvendt) er mindre enn
eller lik den som blir foreskrevet i 2.2.41.1.21, gjelder bestemmelsene
i 2.2.41.1.17, spesiell bestemmelse 386 i kapittel 3.3, 7.1.7, spesiell
bestemmelse V8 i kapittel 7.2, spesiell bestemmelse S4 i kapittel 8.5 og
kravene i kapittel 9.6, bortsett fra at betegnelsen «SADT» som blir
brukt i disse paragrafene skal forstås som å også inkludere «SAPT» når
det aktuelle stoffet reagerer med polymerisering.

**RID: For væsker og faste stoffer: væsker og faste stoffer som krever
temperaturkontroll**\  [3]_ **skal ikke godtas for transport med
jernbane.**

b) ADR: Ordene «UNDER TEMPERATURKONTROLL» skal tilføyes som en del av
varenavnet, dersom dette ikke allerede, med store bokstaver, inngår i
navnet oppført i kolonne (2) av tabell A i kapittel 3.2.

c) For gasser: transportbetingelsene skal være godkjent av vedkommende
myndighet.

3.1.2.7

Hydrater kan transporteres under varenavnet for det vannfrie stoffet.

3.1.2.8 Beskrivende posisjoner eller «ikke nærmere bestemt» (N.O.S.)
posisjoner

3.1.2.8.1

Varenavn som er en «n.o.s.» posisjon eller «beskrivende» posisjon, og
som har spesiell bestemmelse 274 eller 318 angitt i kolonne (6) i Tabell
A i kapittel 3.2, skal suppleres med godsets tekniske betegnelse, med
mindre nasjonal lovgivning eller internasjonal konvensjon forbyr at
dette gjøres kjent når stoffet er underlagt restriksjoner. For
eksplosiver i klasse 1 kan beskrivelsen også inneholde tilleggstekst som
indikerer kommersielle eller militære betegnelser. Tekniske navn skal
stå i parentes direkte etter varenavnet. Passende tilleggsinformasjon,
slik som «inneholder» eller «inneholdende» og andre spesifiserende
tekster som «blanding», «løsning» eller lignende, samt angivelse av
innholdet av stoffet i prosent kan også benyttes. For eksempel: «UN 1993
Brannfarlig væske, n.o.s. (inneholder xylen og benzen), 3, II»

3.1.2.8.1.1

Den tekniske betegnelsen skal være en anerkjent kjemisk eller biologisk
betegnelse, eller ett navn som blir brukt i vitenskapelige og tekniske
håndbøker, journaler og tekster. Handelsnavn skal ikke benyttes til
dette formål. For bekjempningsmidler skal bare benyttes betegnelse(r) i
samsvar med ISO eller «WHO Recommended Classification of Pesticides by
Hazard and Guidelines to Classification», eller navnet på det/de aktive
stoffet/stoffene.

3.1.2.8.1.2

Når en blanding av farlig gods eller gjenstander som inneholder farlig
gods er betegnet av en n.o.s., eller en beskrivende, posisjon som er
tilordnet spesiell bestemmelse 274 i kolonne (6) av tabell A i kapittel
3.2, behøver ikke mer enn de to komponentene som bidrar mest til faren
eller farene ved blandingen eller gjenstandene, å vises, bortsett fra
stoffer som i nasjonal lovgivning eller internasjonale konvensjoner er
underlagt restriksjoner som medfører at det er forbudt å vise deres
tilstedeværelse. Dersom et kolli som inneholder en blanding er merket
med fareseddel for tilleggsfare, skal en av de to tekniske betegnelsene
som er oppført i parentes, være navnet på en av de komponentene som er
årsak til at det skal være fare­seddel for tilleggsfare.

**ANM:** se 5.4.1.2.2

3.1.2.8.1.3

Eksempler som viser valg av varenavn supplert med teknisk betegnelse for
slike n.o.s-posisjoner:

UN 3394 ORGANOMETALLISK STOFF, FLYTENDE, SELVANTENNENDE, VANNREAKTIVT
­(trimetylgallium)

UN 2902 BEKJEMPNINGSMIDDEL, FLYTENDE, GIFTIG, N.O.S. (drazoxolon)

UN 3540 GJENSTANDER SOM INNEHOLDER BRANNFARLIG VÆSKE, N.O.S.
(pyrrolidin).

3.1.2.8.1.4

For UN 3077 og 3082, kan den tekniske betegnelsen være et navn oppført
med store bokstaver i kolonne 2 av tabell A i kapittel 3.2, forutsatt at
dette navnet ikke inkluderer «N.O.S» og at spesiell bestemmelse 274 ikke
er tilordnet. Det navnet som på den mest hensiktsmessige måten beskriver
stoffet eller blandingen, skal benyttes, f.eks.:

UN 3082, MILJØFARLIG STOFF, FLYTENDE, N.O.S. (MALING)

UN 3082, MILJØFARLIG STOFF, FLYTENDE, N.O.S. (PARFYMEPRODUKTER)

3.1.3 Løsninger og blandinger

**ANM:** Når et stoff er spesifikt nevnt ved navn i tabell A i kapittel
3.2, skal det identifiseres ved transport med varenavnet i kolonne (2) i
tabell A i kapittel 3.2. Slike stoffer kan inneholde tekniske urenheter
(for eksempel slike som stammer fra produksjonsprosessen) eller
tilsetningsstoffer for stabilitet eller andre formål som ikke påvirker
stoffets klassifisering. Men, et stoff nevnt ved navn inneholdende
tekniske urenheter eller tilsetningsstoffer for stabilitet eller andre
formål som påvirker deres klassifisering skal regnes som en løsning
eller blanding (se 2.1.3.3).

3.1.3.1

En løsning eller blanding er ikke underlagt ADR/RID hvis
karakteristikkene, egenskapene, formen eller den fysiske tilstanden til
løsningen eller blandingen er slik at det ikke tilfredsstiller
kriteriene, inkludert kriteriene fra menneskelig erfaring, til å bli
inkludert i noen klasse.

3.1.3.2

En løsning eller blanding som i henhold til klassifiseringskriteriene er
underlagt ADR/RID, bestående av ett enkelt dominerende stoff nevnt ved
navn i tabell A i kapittel 3.2 og ett eller flere stoffer som ikke er
underlagt ADR/RID eller spor av et eller flere stoffer nevnt ved navn i
tabell A i kapittel 3.2, skal tilordnes UN nummeret og varenavnet til
det dominerende stoffet nevnt ved navn i tabell A i kapittel 3.2 hvis
ikke:

a) Løsningen eller blandingen er nevnt ved navn i tabell A i kapittel
3.2;

b) Navnet og beskrivelsen av stoffet nevnt i tabell A i kapittel 3.2
indikerer spesielt at det gjelder kun rent stoff;

c) Klassen, klassifiseringskoden, emballasjegruppen, eller den fysiske
tilstanden til løsningen eller blandingen er forskjellig fra den til
stoffet som er nevnt ved navn i tabell A i kapittel 3.2; eller

d) Farene og egenskapene til løsningen eller blandingen gjør det
nødvendig å bruke tiltak i nødssituasjoner som er forskjellige fra de
som kreves for stoffet som er nevnt ved navn i tabell A i kapittel 3.2.

Presiserende ord som «LØSNING» eller «BLANDING», etter hva som passer,
skal legges til som en del av varenavnet, for eksempel «ACETONLØSNING».
I tillegg kan også konsentrasjonen til blandingen eller løsningen
indikeres etter utgangsbeskrivelsen av blandingen eller løsningen, for
eksempel, «ACETON 75 % LØSNING».

3.1.3.3

En løsning eller blanding som i henhold til klassifiseringskriteriene er
underlagt ADR/RID, og som ikke er nevnt ved navn i tabell A i kapittel
3.2 og som består av to eller flere farlige gods skal tilordnes en
opp­føring som har et varenavn, beskrivelse, klasse, klassifiseringskode
og emballasjegruppe som mest nøyaktig beskriver løsningen eller
blandingen.

[start kap]

Kapittel 3.2

Liste over farlig gods

3.2.1 Tabell A: Liste over farlig gods, ordnet etter UN-nummer

Forklaringer

Som hovedregel gjelder hver rad i tabell A for stoff(er) eller
gjenstand(er) som dekkes av et spesifikt UN-nummer. Men hvis stoffer
eller gjenstander som tilhører samme UN-nummer, har ulike kjemiske
egenskaper og/eller skal transporteres under ulike betingelser, kan
flere rader etter hverandre være brukt for dette UN-nummeret.

Hver av kolonnene i tabell A gjelder et enkelt emne slik det fremgår av
forklaringene nedenfor. I rubrikken der en kolonne og en rad skjærer
hverandre, finnes informasjon om det emnet som kolonnen behandler, for
stoffet/stoffene eller gjenstanden(e) på raden:

– de første fire rubrikkene identifiserer stoffet/stoffene eller
gjenstanden(e) som hører til raden (ytter­ligere informasjon om dette kan
være gitt ved spesiell bestemmelse som angitt i kolonne (6),

– de neste rubrikkene angir de spesielle bestemmelsene som kommer til
anvendelse, enten i klartekst eller i form av kode. Kodene gir
kryssreferanse til detaljert informasjon som finnes i den delen, det
kapitlet, det avsnittet og/eller det underavsnittet som fremgår av
forklaringene nedenfor. En tom rubrikk betyr enten at det ikke er
spesielle bestemmelser og at det bare er de alminnelige bestemmelsene
som gjelder, eller at det er de transportrestriksjonene som fremgår av
forklaringene som kommer til anvendelse. Når en alfanumerisk kode som
begynner med bokstavene SP benyttes i tabellen, så angir dette en
spesiell bestemmelse i kapittel 3.3.

Det blir ikke henvist i de angjeldende rubrikkene til de alminnelige
bestemmelsene som kommer til anvendelse. Nedenfor blir det forklart for
hver kolonne i hvilke deler, kapitler, avsnitt og/eller underavsnitt
disse bestemmelsene finnes.

Forklaringer til de enkelte kolonnene

**Kolonne (1) UN-nr.**

Inneholder UN-nummeret:

– til det farlige stoffet eller den farlige gjenstanden dersom stoffet
eller gjenstanden er tilordnet et spesifikt UNnummer (se den alfabetiske
listen), eller

– til den beskrivende posisjonen eller n.o.s.-posisjonen som andre
farlige stoffer eller gjenstander er tilordnet i henhold til kriteriene
(«beslutningstreet») i Del 2.

**Kolonne (2) Navn og beskrivelse**

Inneholder, med store bokstaver, navnet til stoffet eller gjenstanden
dersom stoffet eller gjenstanden er tilordnet et eget, spesifikt
UN-nummer, eller til den beskrivende posisjonen eller n.o.s-posisjonen
som stoffet eller gjenstanden er tilordnet i henhold til kriteriene
(«beslutningstreet») i Del 2. Dette navnet skal benyttes som varenavn
eller, når det er relevant, som en del av varenavnet (se 3.1.2 for
nærmere opplysninger om varenavn).

En beskrivende tekst med små bokstaver tilføyes etter varenavnet for å
gjøre klart hva betegnelsen dekker dersom klassifiseringen og/eller
transportbetingelsene kan variere i visse tilfelle.

**Kolonne (3a) Klasse**

Inneholder nummeret for klassen som omfatter det farlige stoffet eller
den farlige gjenstanden. Denne klassen er tilordnet i henhold til
prosedyren og kriteriene i Del 2.

**Kolonne (3b) Klassifiseringskode**

Inneholder klassifiseringskoden for det farlige stoffet eller den
farlige gjenstanden.

– For farlige stoffer eller farlige gjenstander av klasse 1 består koden
av et nummer for faregruppe og en bokstav for forenlighetsgruppe som er
tilordnet i henhold til prosedyren og kriteriene i 2.2.1.1.4.

– For farlige stoffer eller gjenstander av klasse 2 består koden av et
tall samt bokstav(er) for faregruppe, slik det er forklart i 2.2.2.1.2
og 2.2.2.1.3.

– For farlige stoffer eller gjenstander av klassene 3, 4.1, 4.2, 4.3,
5.1, 5.2, 6.1, 6.2 og 9, er kodene forklart i 2.2.x.1.2  [4]_

– For farlige stoffer og gjenstander av klasse 8, er kodene forklart i
2.2.8.1.4.1.

– Farlige stoffer eller gjenstander av klasse 7 har ikke
klassifiseringskode.

**Kolonne (4) Emballasjegruppe**

Inneholder nummer (I, II eller III) for
emballasjegruppen/emballasjegruppene som det farlige stoffet er
tilordnet. Disse emballasjegruppenumrene er tilordnet på grunnlag av
prosedyrene og kriteriene i Del 2. Gjenstander og visse stoffer er ikke
tilordnet emballasjegrupper. Emballasjegrupper kan også være tilordnet
via spesielle bestemmelser i kapittel 3.3 som er oppgitt i kolonne (6).

**Kolonne (5) Faresedler (og for RID: rangeringsmerker)**

Inneholder nummer på faresedler (se 5.2.2.2 og 5.3.1.7) som skal
anbringes på kolli, containere, løstanker, tankkjøretøyer/-vogner,
tankcontainere, multimodale tanker, MEGCer, vogner og kjøretøyer. Men:

– for stoffer og gjenstander av klasse 7 betyr 7X fareseddel henholdsvis
nr. 7A, 7B eller 7C i samsvar med kategorien (se 5.1.5.3.4 og
5.2.2.1.11.1), eller fareseddel nr. 7D for anbringelse på
kjøretøyer/vogner, tanker med volum over 3 m\ :sup:`3` og store
containere (se 5.3.1.1.3 og 5.3.1.7.2);

RID: For enkelte stoffer er det det oppført henvisning til
rangeringsmerker nr. 13 og 15 (se 5.3.4). Disse skal benyttes på
følgende måte:

– Klasse 1: på begge sider av vogner som inneholder komplett last;

– Klasse 2: på begge sider av tankvogner, batterivogner, vogner med
løstanker og vogner som transporterer tankcontainere, MEGCer eller
multimodale tanker

De alminnelige bestemmelsene for faresedler (dvs. antall og plassering)
finnes i 5.2.2.1 for kolli (**RID: kolli og småcontainere**), og i 5.3.1
for containere, tankcontainere, MEGCer og løstanker og kjøretøyer
(**RID: storcontainere, tankcontainere, MEGCer, løstanker, tankvogner,
vogner med løstanker, batterivogner, og jernbanevogner**).

**ANM:** Spesielle bestemmelser som er angitt i kolonne (6), kan endre
ovenstående bestemmelser om faresedler.

**Kolonne (6) Spesielle bestemmelser**

Inneholder tallkoden for spesielle bestemmelser som må oppfylles. Disse
bestemmelsene gjelder et omfattende utvalg av emner, i hovedsak i
forbindelse med innholdet i kolonnene (1) til (5) (f.eks. forbud mot
transport, unntak fra bestemmelsene, forklaringer med hensyn til
klassifisering av visse former av det farlige godset som skal
transporteres samt tilleggsbestemmelser om faresedler og merking), og de
er oppført i kapittel 3.3 i nummerrekkefølge. Dersom kolonne (6) er tom,
er det ingen spesielle bestemmelser som gjelder for innholdet av
kolonnene (1) til (5) for angjeldende farlige gods.

**Kolonne (7a) «Begrensede mengder**\ »

Angir maksimal mengde per inneremballasje eller artikkel for transport
av farlig gods som begrensede mengder i henhold til kapittel 3.4.

**Kolonne (7b) Unntatte mengder**

Inneholder en alfanumerisk kode som betyr følgende:

– E0 betyr at det ikke eksistere noe unntak fra bestemmelsene i ADR/RID
for det aktuelle godset pakket i unntatte mengder

– Alle andre alfanumeriske koder som starter med E betyr at
bestemmelsene i ADR/RID ikke kommer til anvendelse dersom vilkårene
angitt i kapittel 3.5 er oppfylt.

**Kolonne (8) Emballeringsbestemmelser**

Inneholder den alfanumeriske koden for de emballeringsbestemmelsene som
kommer til anvendelse;

– alfanumeriske koder som begynner med bokstavene «P», som viser til
emballeringsbestemmelser for emballasje og beholdere (unntatt IBCer og
storemballasje), eller «R» som viser til emballeringsbestemmelser for
tynnplateemballasje. Disse er listet opp i 4.1.4.1 i nummerrekkefølge og
spesifiserer hvilke emballasjer og beholdere som er tillatt. De angir
også hvilke av de alminnelige emballeringsbestemmelsene i 4.1.1, 4.1.2
og 4.1.3, samt hvilke av de spesielle emballeringsbestemmelsene i 4.1.5,
4.1.6, 4.1.7, 4.1.8 og 4.1.9 som skal følges. Dersom kolonne (8) ikke
inneholder en kode som begynner med bokstavene «P» eller «R», får ikke
angjeldende farlige gods transporteres i emballasje;

– alfanumeriske koder som begynner med bokstavene «IBC», viser til
emballeringsbestemmelsene for IBCer. Disse er listet opp i 4.1.4.2 i
nummerrekkefølge og spesifiserer hvilke IBCer som er tillatt. De angir
også hvilke av de alminnelige emballeringsbestemmelser i 4.1.1, 4.1.2 og
4.1.3, samt hvilke av de spesielle emballeringsbestemmelsene i 4.1.5,
4.1.6, 4.1.7, 4.1.8 og 4.1.9 som skal følges. Dersom kolonne (8) ikke
inneholder en kode som begynner med bokstavene «IBC», får ikke
angjeldende farlige gods transporteres i IBCer;

– alfanumeriske koder som starter med bokstavene «LP», viser til
emballeringsbestemmelser for storemballasje. Disse er listet opp i
4.1.4.3 i nummerrekkefølge og spesifiserer hvilke storemballasjer som er
tillatt. De angir også hvilke av de alminnelige
emballeringsbestemmelsene i 4.1.1, 4.1.2 og 4.1.3, samt hvilke av de
spesielle emballeringsbestemmelsene i 4.1.5, 4.1.6, 4.1.7, 4.1.8 og
4.1.9 som skal følges. Dersom kolonne (8) ikke inneholder en kode som
begynner med bokstavene «LP», får ikke angjeldende farlige gods
transporteres i storemballasje;

**ANM:** Spesielle emballeringsbestemmelser som er angitt i kolonne
(9a), kan endre de emballeringsbestemmelsene som det er vist til
ovenfor.

**Kolonne (9a) Spesielle emballeringsbestemmelser:**

Inneholder den alfanumeriske koden for de spesielle
emballeringsbestemmelsene som kommer til anvendelse:

– alfanumeriske koder som begynner med bokstavene «PP» eller «RR» viser
til spesielle emballerings­bestemmelser for emballasje og beholdere
(unntatt IBCer og storemballasje) som også skal følges. Disse finnes i
4.1.4.1, bakerst i den relevante emballeringsbestemmelsen (med bokstaven
«P» eller «R») som er vist til i kolonne (8). Dersom kolonne (9a) ikke
inneholder en kode som begynner med bokstavene «PP» eller «RR», gjelder
ingen av de spesielle emballeringsbestemmelsene som er listet opp på
slutten av vedkommende emballeringsbestemmelse.

– alfanumeriske koder som begynner med bokstaven «B» eller «BB» viser
til spesielle emballerings­bestemmelser for IBCer som også skal følges.
Disse finnes i 4.1.4.2 sist i den relevante emballerings­bestemmelse (med
bokstavene «IBC» som er angitt i kolonne (8). Dersom kolonne (9a) ikke
inneholder en kode som begynner med bokstaven «B» eller «BB», gjelder
ingen av de spesielle emballeringsbestemmelsene som er listet opp på
slutten av aktuell emballeringsbestemmelse.

– alfanumeriske koder som begynner med bokstaven «L» eller bokstavene
«LL» viser til spesielle emballeringsbestemmelser for storemballasje som
også skal følges. Disse finnes i 4.1.4.3, bakerst i den relevante
emballeringsbestemmelsen (med bokstavene «LP» som er angitt i kolonne
(8). Dersom kolonne (9a) ikke inneholder en kode som begynner med
bokstaven «L» eller bokstavene «LL», gjelder ingen av de spesielle
emballeringsbestemmelsene som er listet opp på slutten av aktuell
emballeringsbestemmelse.

**Kolonne (9b) Bestemmelser om samemballering**

Inneholder den alfanumeriske koden for de spesielle bestemmelsene om
samemballering som kommer til anvendelse. Disse kodene, som begynner med
bokstavene «MP», er listet opp i 4.1.10 i nummerrekke­følge. Dersom
kolonne (9b) ikke inneholder en kode som begynner med bokstavene «MP»,
gjelder bare de alminnelige bestemmelsene (se 4.1.1.5 og 4.1.1.6).

**Kolonne (10) Bestemmelser for multimodale tanker og bulkcontainere**

Inneholder en alfanumerisk kode knyttet til en multimodal tank
bestemmelse, i samsvar med 4.2.5.2.1 til 4.2.5.2.4 og 4.2.5.2.6. Denne
multimodale tank bestemmelsen tilsvarer minimumskravene som kan
aksepteres for transport av stoffet i multimodale tanker. Kodene som
angir andre multimodale tank bestemmelser, som også er tillatt for
transport av stoffet, finnes i 4.2.5.2.5. Dersom det ikke er oppgitt
noen kode, er transport i multimodale tanker ikke tillatt med mindre det
er gitt en godkjenning fra vedkommende myndighet som nærmere beskrevet i
6.7.1.3.

De alminnelige bestemmelsene for konstruksjon, utførelse, utstyr,
typegodkjenning, prøving og merking av multimodale tanker finnes i
kapittel 6.7. De alminnelige bestemmelsene for bruk (f.eks. fylling)
finnes i 4.2.1 til 4.2.4.

For multimodale tanker med tankskall tilvirket i fiberarmert plast
(FRP), se kapittel 6.9.

Angivelse av «(M)» betyr at stoffet kan transporteres i UN-MEGC.

**ANM:** Spesielle bestemmelser som er angitt i kolonne (11), kan endre
de bestemmelsene som det er vist til ovenfor.

Kan også inneholde alfanumeriske koder som begynner med bokstavene «BK»,
som angir type bulkcontainer beskrevet i kapittel 6.11 som er tillatt
brukt til transport i bulk i samsvar med bestemmelsene i 7.3.1.1 (a) og
7.3.2.

**Kolonne (11) Spesielle bestemmelser for multimodale tanker og
bulkcontainere**

Inneholder alfanumeriske koder for de spesielle bestemmelsene om
multimodale tanker som også skal følges. Disse kodene, som begynner med
bokstavene «TP», viser til spesielle bestemmelser for konstruksjon eller
bruk av disse multimodale tankene. De finnes i 4.2.5.3.

**ANM:** Når det er teknisk relevant, gjelder disse spesielle
bestemmelsene ikke bare multimodale tanker spesifisert i kolonne (10),
men også de multimodale tankene som er tillatt benyttet i henhold til
tabellen i 4.2.5.2.5.

**Kolonne (12) Tankkoder for ADR\\RID-tanker**

Inneholder en alfanumerisk kode som beskriver en tanktype i samsvar med
4.3.3.1.1 (for gasser av klasse 2) eller 4.3.4.1.1 (for stoffer av
klassene 3 til 9). Dette er en tanktype som representerer minstekravene
ved transport av angjeldende stoff i ADR\\RID-tanker. Koder som
beskriver de andre tanktypene som kan godtas, finnes i 4.3.3.1.2 (for
gasser av klasse 2) eller 4.3.4.1.2 (for stoffer av klassene 3 til 9).
Dersom det ikke er oppgitt noen kode, er transport i ADR\\RID-tanker
ikke tillatt.

Dersom det i denne kolonnen står koden for faste stoffer (S) og for
væsker (L), betyr det at dette stoffet får transporteres i tank i fast
eller flytende (smeltet) form. Generelt gjelder denne bestemmelsen for
stoffer med smeltepunkt fra 20 °C til 180 °C.

Dersom det for et fast stoff bare er oppført tankkode for flytende stoff
(L) betyr dette at stoffet bare blir transportert i tank i dets flytende
(smeltet) form.

De alminnelige bestemmelsene for utførelse, utstyr, typegodkjenning,
prøving og merking som ikke er oppgitt i tankkoden, finnes i 6.8.1,
6.8.2, 6.8.3 og 6.8.5. De alminnelige bestemmelsene om bruk (f.eks.
største fyllingsgrad, minste prøvetrykk) finnes i 4.3.1 til 4.3.4.

Dersom det står (M) etter tankkoden, betyr det at stoffet også får
transporteres i batterikjøretøyer, batterivogner eller MEGCer.

Dersom det står (+) etter tankkoden, betyr det at alternativ bruk av
tankene bare er tillatt når dette er innført i
typegodkjenningssertifikatet.

ADR: For tanker av fiberarmert plast, se 4.4.1 og kapittel 6.13.

For slamsugere, se 4.5.1 og kapittel 6.10.

**ANM:** Spesielle bestemmelser som er angitt i kolonne (13), kan endre
de bestemmelsene som det er vist til ovenfor.

**Kolonne (13) Spesielle bestemmelser for ADR\\RID-tanker**

Inneholder alfanumeriske koder for de spesielle bestemmelsene for
ADR\\RID-tanker som også skal følges:

– alfanumeriske koder som begynner med bokstavene «TU», viser til
spesielle bestemmelser om bruken av disse tankene. De finnes i 4.3.5.

– alfanumeriske koder som begynner med bokstavene «TC», viser til
spesielle bestemmelser om utførelsen av disse tankene. De finnes i 6.8.4
(a).

– alfanumeriske koder som begynner med bokstavene «TE», viser til
spesielle bestemmelser om utstyret på disse tankene. De finnes i 6.8.4
(b).

– alfanumeriske koder som begynner med bokstavene «TA», viser til
spesielle bestemmelser om typegodkjenning av disse tankene. De finnes i
6.8.4 (c).

– alfanumeriske koder som begynner med bokstavene «TT», viser til
spesielle bestemmelser om prøving av disse tankene. De finnes i 6.8.4
(d).

– alfanumeriske koder som begynner med bokstavene «TM», viser til
spesielle bestemmelser om merking av disse tankene. De finnes i 6.8.4
(e).

**ANM:** Når det er teknisk relevant gjelder disse spesielle
bestemmelsene ikke bare multimodale tanker spesifisert i kolonne (12),
men også for multimodale tanker som er tillatt benyttet i henhold til
tabellen i 4.3.3.1.2 og 4.3.4.1.2.

**Kolonne (14) Kjøretøy for tanktransport**

Inneholder en kode som beskriver kjøretøyet (inkludert trekkjøretøyet
for tilhengere og trekkvognen for semitrailere) (se 9.1.1) som skal
benyttes ved transport av stoffet i tank i samsvar med 7.4.2.
Bestemmelsene med hensyn til utførelse og godkjenning av kjøretøyer
finnes i kapitlene 9.1, 9.2 og 9.7.

**Kolonne (15) Transportkategori** / (kode for tunnelbegrensninger)

ADR: Inneholder øverst i hver celle et tall som angir den
transportkategorien som stoffet eller gjenstanden er tilordnet med
hensyn til unntak knyttet til transportert mengde per transportenhet (se
1.1.3.6).

RID: Inneholder ett tall som indikerer hvilken transportkategori som
stoffet eller gjenstanden er tilordnet når hensynet er å unnta
transportoperasjoner utført av virksomheter i tilknytning til deres
hovedvirksomhet (se 1.1.3.1. c).

Når ingen transportkategori er tilordnet, er dette angitt ved
benevnelsen «-».

ADR: Inneholder i bunnen av hver celle i parentes den
tunnelbegrensningskode som angir de begrensninger som er lagt på
kjøretøyer som transporterer stoffet eller gjenstanden for passering av
vegtunneler. Disse begrensningene er beskrevet i kapitel 8.6. Dersom
stoffet ikke er tilordnet en tunnelbegrensningskode er dette angitt med
«(-)».

**Kolonne (16) Spesielle transportbestemmelser – kolli**

Inneholder den/de alfanumerisk(e) koden(e) som begynner med bokstaven
«V» [5]_ og angir de spesielle bestemmelsene for transport i kolli som
(eventuelt) gjelder. De er opplistet i 7.2.4. Alminnelige bestemmelser
om transport i kolli finnes i kapitlene 7.1 og 7.2.

**ANM:** I tillegg gjelder de spesielle bestemmelsene om lasting,
lossing og håndtering som er angitt i kolonne (18).

**Kolonne (17) Spesielle transportbestemmelser – bulk**

Inneholder den/de alfanumeriske koden(e), som begynner med bokstavene
«VC», så vel som den/de alfanumeriske koden(e) som begynner med
bokstavene «AP», for de aktuelle bestemmelsene for transport i bulk. De
er listet opp i 7.3.3. Hvis ingen spesiell bestemmelse, angitt ved koden
«VC» eller en referanse til en spesifikk paragraf som eksplisitt
tillater denne transportmåten, er angitt i denne kolonnen og ingen
spesiell bestemmelse, angitt ved koden «BK» eller en referanse til en
spesifikk paragraf som eksplisitt tillater denne transportmåten, er
angitt i kolonne 10, så er transport i bulk ikke tillatt.. Alminnelige
og supplerende bestemmelser angående transport i bulk finnes i kapittel
7.1 og 7.3.

**ANM:** I tillegg skal de spesielle bestemmelsene oppgitt i kolonne 18
angående lasting, lossing og håndtering, overholdes.

**Kolonne (18) Spesielle transportbestemmelser – lasting, lossing og
håndtering**

Inneholder den/de alfanumerisk(e) koden(e) som begynner med bokstavene
«CV»\ :sup:`1` og som angir de spesielle bestemmelsene for lasting,
lossing og håndtering som gjelder. De er opplistet i 7.5.11. Dersom det
ikke er angitt en kode, gjelder bare de alminnelige bestemmelsene (se
7.5.1 til 7.5. 10).

**ADR: Kolonne (19) Spesielle bestemmelser om gjennomføring av
transporten**

Inneholder den/de alfanumerisk(e) koden(e) som begynner med bokstaven
«S» og som angir de spesielle bestemmelsene for lasting, lossing og
håndtering som gjelder. De er opplistet i kapittel 8.5. Disse
bestemmelsene kommer i tillegg til bestemmelsene i kapitlene 8.1 til
8.4, men dersom de spesielle bestemmelsene er i motstrid med
bestemmelsene i kapitlene 8.1 til 8.4, er det de spesielle bestemmelsene
som skal gjelde.

RID: Kolonne 19 Ekspressgods

RID: Denne kolonnen inneholder de alfanumeriske kodene for de
bestemmelsene som får anvendelse for forsendelse som ekspressgods. Disse
kodene, som begynner med bokstavene «CE» er oppført i nummerrekkefølge i
kapittel 7.6. Når det ikke finnes en kode som begynner med bokstavene
«CE» i kolonne 19, får angjeldende farlige gods ikke transporteres som
eks-pressgods.

**Kolonne (20) Farenummer**

Inneholder et to eller tresifret tall (i noen tilfelle med bokstaven «X»
foran) for stoffer og gjenstander i klassene 2 til 9, og for stoffer og
gjenstander i klasse 1, klassifiseringskoden (se kolonne (3b)). Under de
omstendigheter som er beskrevet i 5.3.2.1, skal dette nummeret vises på
øvre halvdel av de oransje skiltene. Betydningen av farenummer er
forklart i 5.3.2.3.

.. [1]
   Se alfabetisk liste i Tabell B i kapittel 3.2, f.eks.: NITROXYLENER,
   FLYTENDE 6.1 1665 ­NITROXYLENER, I FAST FORM 6.1 3447

.. [2]
   For definisjonene av selvakselererende
   polymerisasjonstemperatur(SAPT), se 1.2.1.

.. [3]
   **RID: Dette gjelder for alle stoffer (inkludert stoffer som er
   stabilisert med kjemiske inhibitorer) hvis selvakselererende
   dekomponeringstemperatur (SADT), eller selvakselererende
   polymerisasjonstemperatur (SAPT), i den omslutningen som benyttes for
   transport, ikke overstiger 50 °C.**

.. [4]
   x = klassenummer for det farlige stoffet eller den farlige
   gjenstanden, uten eventuelt skilletegn.

.. [5]
   I denne norske utgaven av RID brukes bokstavene V (=vogn) mens det i
   tysk og engelsk utgave brukes bokstaven W (=wagen/wagon). Dette betyr
   at det i denne norske utgaven av ADR og RID benyttes samme kode for
   RID bestemmelsene som for ADR bestemmelsene
